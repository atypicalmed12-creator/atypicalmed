---
layout: post
title:  "Sopralluogo a Lubiana: Quando l'accessibilità è un labirinto (ma con una via d'uscita)"
date:   2025-09-19 12:00:00 +0200
categories: [erasmus]
author: Sifahu Azeez
---

Il 27 agosto sono partita. In macchina, con mio padre e i miei due fratelli minori, direzione Slovenia.

Non era una gita di piacere, o almeno non solo,  era un sopralluogo, fatto per avere un’idea chiara di quella che sarebbe stata la mia vita da qui a un mese. Avevo stilato un programma con l’associazione disabili locale e l’ufficio internazionale:

* **Giorno 1:** Visita all’Università e incontro con l'ufficio Erasmus.  
* **Giorno 2:** Incontro dal vivo con l’associazione disabili e, verifica della stanza assegnata nel dormitorio.

Siamo arrivati verso mezzogiorno e ci siamo diretti subito verso la sede universitaria, dove avevo un appuntamento con la referente Erasmus.

## "Sei la prima": La doccia fredda in Facoltà

Appena arrivata alla sede universitaria, ho incontrato la referente Erasmus. È stato un colloquio gentile, ma che ha subito messo in chiaro una realtà complessa: non tutti i corsi si sarebbero tenuti lì. Molti sarebbero stati sparsi nei vari dipartimenti dell'Ospedale.

Ma la vera sorpresa – e il vero rammarico – è arrivata sulla soglia. **L'entrata principale dell'Università non era accessibile.**

La referente, mi confidato che come università erano stati colti visibilmente di sorpresa dalla mia richiesta e, mi ha confessato una frase che mi ha colpito molto:

*"È la prima volta che abbiamo uno studente con disabilità alla Facoltà di Medicina."*

In quel momento ho realizzato un concetto fondamentale: nonostante Lubiana sia millantata come "città accessibile" e inclusiva, nella praticità quotidiana ci sono ancora enormi lacune. Anzi, proprio durante la mia visita stavano costruendo una nuova sede che a detta loro sarabbe stata accessibile, ma sarebbe stata pronta solo l'anno successivo. Tempismo perfetto, vero?

## Il "Percorso Segreto": Tra laboratori e sotterranei

Nonostante lo shock iniziale, non mi sono persa d'animo. Dovevo capire *come* entrare per studiare. Insieme abbiamo mappato il percorso alternativo, che assomigliava più a un livello di un videogioco che a un ingresso universitario:

1. Entrare dal **parcheggio** sul retro.  
2. Dirigersi verso i **laboratori di patologia**.  
3. Prendere un ascensore specifico.  
4. Arrivare finalmente al piano terra dell'atrio universitario.

Da lì potevo accedere alle aule. E qui, un'altra barriera. Le aule erano i classici anfiteatri universitari pieni di "gradoni". 

**Cosa significa questo per me?** Significa non poter sedere in mezzo ai miei colleghi. Significa stare in uno spazio separato, senza poter scambiare due chiacchiere o un commento veloce con la persona seduta dietro di me. L'inclusione passa anche da questi dettagli sociali, non solo dalle rampe.

![entrata principale università](/assets/images/entrata-principale-universita.png)

## Il Labirinto dell'Ospedale

Dalla sede universitaria, tramite un sistema di passaggi sotterranei, si poteva accedere direttamente all'Ospedale per i tirocini. Abbiamo studiato quale fosse il percorso più agevole per entrare in ospedale in autonomia. **L'accesso dal Pronto Soccorso.**

Era l'unico percorso che mi garantisse indipendenza totale. Durante quel primo sopralluogo non mi sono soffermata troppo a cercare i singoli reparti: l'ospedale sembrava un labirinto e sapevo che avrei dimenticato tutto prima di settembre. L'importante era sapere che *potevo* entrare.

## Turisti per caso (e un ostello in prigione)

Finito il sopralluogo "tecnico", ho salutato la referente e mi sono diretta verso il mio alloggio temporaneo: l'**Hostel Celica**. È un posto incredibile nel quartiere artistico di **Metelkova**: un'ex prigione trasformata in ostello. È pieno di murales e ha un'atmosfera unica.

![hostel celica](/assets/images/hostel-celica.png)

Nel pomeriggio, la tensione del sopralluogo si è sciolta. Abbiamo esplorato il quartiere Tabor, dove mio fratello ha improvvisato una partita a pallone con dei bambini sloveni (il linguaggio universale del calcio\!), e poi ci siamo diretti a piedi verso il centro.

Abbiamo visto il famoso **Ponte dei Draghi** e passeggiato fino a Piazza Prešeren.

![murales metelkova][/assets/images/murales-metelkova]

## Prime impressioni

Nonostante sia una piccola cittadina, il primo impatto con Lubiana mi ha trasmesso molta vitalità e ospitalità. È vero, l'Università non era pronta per me. È vero, l'ingresso principale mi era precluso. Ma avevo trovato una soluzione, un percorso, e una città che, fuori dalle mura accademiche, sembrava tutta da scoprire.

Ero pronta per il secondo round: il giorno dopo avrei dovuto affrontare il dormitorio.
